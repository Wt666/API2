天之何為令北斗而知春兮迴指于東方？ 

水蕩漾兮碧色，蘭葳蕤兮紅芳！ 

試登高而望遠，極雲海之微茫， 

魂一去兮欲斷，淚流頰兮成行； 

吟清風而咏滄浪，懷洞庭兮悲瀟湘， 

何余心之縹緲兮與春風而飄揚！ 

飄揚兮思無限，念佳期兮莫展； 
平原萋兮綺色，愛芳草兮如剪； 

惜餘春之將闌，每為恨兮不淺！ 

漢之曲兮江之潭，把瑤草兮思何堪？ 

想遊女于峴北，愁帝子于湘南， 

恨無極兮心氳氳，目眇眇兮憂紛紛， 

披衛情于淇水，結楚夢于陽雲。 

春每歸兮花開，花已闌兮春改！ 

嘆長河之流速，送馳波于東海； 

春不留兮時已失，老衰颯兮逾疾， 

恨不得挂長繩于青天，繫此西飛之白日！ 

若有人兮情相親，去南國兮往西秦， 

見遊絲之橫路，網春暉以留人！

沉吟兮哀歌，躑躅兮傷別，

送行子之將遠，看征鴻之稍滅， 

醉愁心于垂楊，隨柔條以糾結， 

望夫君兮咨嗟，橫涕淚兮怨春華， 

遙寄影于明月，送夫君于天涯！

《將進酒》 
君不見，黃河之水天上來，奔流到海不復回。

君不見，高堂明鏡悲白髮，朝如青絲暮成雪。

人生得意須盡歡，莫使金樽空對月！ 

天生我材必有用，千金散盡還復來； 

烹羊宰牛且為樂，會須一飲三百杯。 

岑夫子，丹丘生，將進酒，君莫停， 

與君歌一曲，請君為我傾耳聽： 

鐘鼓饌玉不足貴，但願長醉不複醒， 

古來聖賢皆寂寞，惟有飲者留其名， 

陳王昔時宴平樂，斗酒十千恣歡謔。 

主人何為言少錢？徑須沽取對君酌！ 

五花馬，千金裘， 

呼兒將出換美酒，與爾同消萬古愁。


《行路難三首》 
金樽清酒斗十千，玉盤珍羞直萬錢。 

停杯投箸不能食，拔劍四顧心茫然。 

欲渡黃河冰塞川，將登太行雪滿山。 

閑來垂釣碧溪上，忽復乘舟夢日邊。

行路難！行路難！

多歧路，今安在？

長風破浪會有時，直挂雲帆濟滄海。



大道如青天，我獨不得出。

羞逐長安社中兒，赤雞白雉賭梨栗。

彈劍作歌奏苦聲，曳裾王門不稱情。

淮陰市井笑韓信，漢朝公卿忌賈生。

君不見昔時燕家重郭隗，擁篲折節無嫌猜。

劇辛樂毅感恩分，輸肝剖膽效英才。

昭王白骨縈蔓草，誰人更掃黃金臺。

行路難，歸去來！



有耳莫洗穎川水，有口莫食首陽蕨。

含光混世貴無名，何用孤高比雲月？

吾觀自古賢達人，功成不退皆殞身。

子胥既棄吳江上，屈原終投湘水濱。

陸機雄才豈自保？李斯稅駕苦不早。

華亭鶴唳詎可聞？上蔡蒼鷹何足道。

君不見吳中張翰稱達生，秋風忽憶江東行。

且樂生前一杯酒，何須身後千載名。

《蜀道難》 
噫吁嚱！危乎高哉！蜀道之難難於上青天。 

蠶叢及魚鳧，開國何茫然？ 

爾來四萬八千歲，不與秦塞通人煙！ 

西當太白有鳥道，可以橫絕峨嵋巔。 

地崩山摧壯士死，然後天梯石棧相鉤連； 

上有六龍回日之高標，下有衝波逆折之迴川，

黃鶴之飛尚不得，猿猱欲度愁攀援。

青泥何盤盤？百步九折縈巖巒， 

捫參歷井仰脅息，以手撫膺坐長歎， 

問君西遊何時還？畏途巉巖不可攀， 

但見悲鳥號古木，雄飛雌從繞林間， 

又聞子規啼夜月，愁空山！ 

蜀道之難難於上青天，使人聽此凋朱顏！ 

連峰去天不盈尺，枯松倒掛倚絕壁， 

飛湍瀑流爭喧豗，砯崖轉石萬壑雷， 

其險也如此， 

嗟爾遠道之人，胡為乎來哉！ 

劍閣崢嶸而崔嵬，

一夫當關，萬夫莫開， 

所守或匪親，化為狼與豺； 

朝避猛虎，夕避長蛇， 

磨牙吮血，殺人如麻！ 

錦城雖云樂，不如早還家！ 

蜀道之難，難於上青天，側身西望常咨嗟！

《月下独酌四首》
花間一壺酒，獨酌無相親。

舉杯邀明月，對影成三人。

月既不解飲，影徒隨我身。

暫伴月將影，行樂須及春。

我歌月徘徊，我舞影零亂。

醒時相交歡，醉後各分散。

永結無情遊，相期邈雲漢。



天若不愛酒，酒星不在天。

地若不愛酒，地應無酒泉。

天地既愛酒，愛酒不愧天。

已聞清比聖，複道濁如賢。

賢聖既已飲，何必求神仙。

三杯通大道，一鬥合自然。

但得酒中趣，勿爲醒者傳。



三月鹹陽城，千花晝如錦。

誰能春獨愁，對此徑須飲。

窮通與修短，造化夙所禀。

一樽齊死生，萬事固難審。

醉後失天地，兀然就孤枕。

不知有吾身，此樂最爲甚。



窮愁千萬端，美酒三百杯。

愁多酒雖少，酒傾愁不來。

所以知酒聖，酒酣心自開。

辭粟臥首陽，屢空饑顔回。

當代不樂飲，虛名安用哉。

蟹螯即金液，糟丘是蓬萊。

且須飲美酒，乘月醉高台。

《江夏别宋之悌》
楚水清若空，遥将碧海通。
人分千里外，兴在一杯中。
谷鸟吟晴日，江猿啸晚风。
平生不下泪，于此泣无穷。

《古風五十九首》

其一

大雅久不作。吾衰竟誰陳？

王風委蔓草。戰國多荊榛。

龍虎相啖食。兵戈逮狂秦。

正聲何微茫。哀怨起騷人。

揚馬激頹波。開流蕩無垠。

廢興雖萬變。憲章亦已淪。

自從建安來。绮麗不足珍。

聖代複元古。垂衣貴清真。

群才屬休明。乘運共躍鱗。

文質相炳煥。衆星羅秋旻。

我志在刪述。垂輝映千春。

希聖如有立。絕筆于獲麟。



其三

秦王掃六合，虎視何雄哉！

揮劍決浮雲，諸侯盡西來。

明斷自天啓，大略駕群才。

收兵鑄金人，函谷正東開。

銘功會稽嶺，騁望琅琊台。

刑徒七十萬，起土骊山隈。

尚采不死藥，茫然使心哀。

連弩射海魚，長鯨正崔嵬。

額鼻象五嶽，揚波噴雲雷。

鬐鬣蔽青天，何由睹蓬萊？

徐市載秦女，樓船幾時回？

但見三泉下，金棺葬寒灰。



其五

太白何蒼蒼。星辰上森列。

去天三百裏。邈爾與世絕。

中有綠發翁。披雲臥松雪。

不笑亦不語。冥棲在岩穴。

我來逢真人。長跪問寶訣。

粲然啓玉齒。授以煉藥說。

銘骨傳其語。竦身已電滅。

仰望不可及。蒼然五情熱。

吾將營丹砂。永與世人別。



其十六

寶劍雙蛟龍。雪花照芙蓉。

精光射天地。雷騰不可衝。

一去別金匣。飛沈失相從。

風胡滅已久。所以潛其鋒。

吳水深萬丈。楚山邈千重。

雌雄終不隔。神物會當逢。



其二十三 

秋露白如玉。團團下庭綠。

我行忽見之。寒早悲歲促。

人生鳥過目。胡乃自結束。

景公一何愚。牛山淚相續。

物苦不知足。得隴又望蜀。

人心若波瀾。世路有屈曲。

三萬六千日。夜夜當秉燭。

《梁甫吟》
長嘯梁甫吟，何時見陽春？

君不見，朝歌屠叟辭棘津，八十西來釣渭濱。

甯羞白發照清水，逢時壯氣思經綸。

廣張三千六百釣，風期暗與文王親。

大賢虎變愚不測，當年頗似尋常人。

君不見，高陽酒徒起草中，長揖山東隆准公。

入門不拜逞雄辯，兩女辍洗來趨風。

東下齊城七十二，指揮楚漢如旋蓬。

狂客落魄尚如此，何況壯士當群雄！

我欲攀龍見明主，雷公砰訇震天鼓。

帝旁投壺多玉女，三時大笑開電光，倏爍晦冥起風雨。

阊阖九門不可通，以額扣關阍者怒。

白日不照我精誠，杞國無事憂天傾。

猰貐磨牙競人肉，驺虞不折生草莖。

手接飛猱搏雕虎，側足焦原未言苦。

智者可卷愚者豪，世人見我輕鴻毛。

力排南山三壯士，齊相殺之費二桃。

吳楚弄兵無劇孟，亞夫咍爾爲徒勞。

梁甫吟，聲正悲。

張公兩龍劍，神物合有時。

風雲感會起屠釣，大人臲屼當安之。

《夢遊天姥吟留別》
海客談瀛洲，煙濤微茫信難求；

越人語天姥，雲霞明滅或可睹。

天姥連天向天橫，勢拔五嶽掩赤城。

天台四萬八千丈，對此欲倒東南傾。

我欲因之夢吳越，一夜飛度鏡湖月。

湖月照我影，送我至剡溪。

謝公宿處今尚在，渌水蕩漾清猿啼。

腳著謝公屐，身登青雲梯。

半壁見海日，空中聞天雞。

千岩萬轉路不定，迷花倚石忽已暝。

熊咆龍吟殷岩泉，栗深林兮驚層巅。

雲青青兮欲雨，水澹澹兮生煙。

列缺霹雳，丘巒崩摧。

洞天石扉，訇然中開。

青冥浩蕩不見底，日月照耀金銀台。 

霓爲衣兮風爲馬，雲之君兮紛紛而來下。

虎鼓瑟兮鸾回車，仙之人兮列如麻。

忽魂悸以魄動，恍驚起而長嗟。

惟覺時之枕席，失向來之煙霞。

世間行樂亦如此，古來萬事東流水。

別君去兮何時還？且放白鹿青崖間，須行即騎訪名山。

安能摧眉折腰事權貴，使我不得開心顔!

《宣州謝脁樓餞別校書叔雲》
棄我去者，昨日之日不可留；

亂我心者，今日之日多煩憂。

長風萬裏送秋雁，對此可以酣高樓。

蓬萊文章建安骨，中間小謝又清發。

俱懷逸興壯思飛，欲上青天攬明月。

抽刀斷水水更流，舉杯消愁愁更愁。

人生在世不稱意，明朝散發弄扁舟。

《猛虎行》
朝作猛虎行，暮作猛虎吟。

腸斷非關隴頭水，淚下不爲雍門琴。

旌旗缤紛兩河道，戰鼓驚山欲傾倒。

秦人半作燕地囚，胡馬翻銜洛陽草。

一輸一失關下兵，朝降夕叛幽薊城。

巨鳌未斬海水動，魚龍奔走安得甯。

頗似楚漢時，翻覆無定止。

朝過博浪沙，暮入淮陰市。

張良未遇韓信貧，劉項存亡在兩臣。

暫到下邳受兵略，來投漂母作主人。

賢哲棲棲古如此，今時亦棄青雲士。

有策不敢犯龍鱗，竄身南國避胡塵。

寶書長劍挂高閣，金鞍駿馬散故人。

昨日方爲宣城客，掣鈴交通二千石。

有時六博快壯心，繞床三匝呼一擲。

楚人每道張旭奇，心藏風雲世莫知。

三吳邦伯多顧盼，四海雄俠皆相推。

蕭曹曾作沛中吏，攀龍附鳳當有時。

溧陽酒樓三月春，楊花漠漠愁殺人。

胡人綠眼吹玉笛，吳歌白纻飛梁塵。

丈夫相見且爲樂，槌牛撾鼓會衆賓。

我從此去釣東海，得魚笑寄情相親。

《俠客行》
趙客缦胡纓，吳鈎霜雪明。

銀鞍照白馬，飒沓如流星。

十步殺一人，千裏不留行。

事了拂衣去，深藏身與名。

閑過信陵飲，脫劍膝前橫。

將炙啖朱亥，持觞勸侯嬴。

三杯吐然諾，五嶽倒爲輕。

眼花耳熱後，意氣素霓生。

救趙揮金槌，邯鄲先震驚。

千秋二壯士，烜赫大梁城。

縱死俠骨香，不慚世上英。

誰能書閣下，白首太玄經。

《梁園吟》
我浮黃河去京阙，挂席欲進波連山。

天長水闊厭遠涉，訪古始及平台間。

平台爲客憂思多，對酒遂作梁園歌。

卻憶蓬池阮公詠，因吟“渌水揚洪波”。

洪波浩蕩迷舊國，路遠西歸安可得！

人生達命豈暇愁，且飲美酒登高樓。

平頭奴子搖大扇，五月不熱疑清秋。

玉盤楊梅爲君設，吳鹽如花皎白雪。

持鹽把酒但飲之，莫學夷齊事高潔。

昔人豪貴信陵君，今人耕種信陵墳。

荒城虛照碧山月，古木盡入蒼梧雲。

梁王宮阙今安在？枚馬先歸不相待。

舞影歌聲散綠池，空馀汴水東流海。

沈吟此事淚滿衣，黃金買醉未能歸。

連呼五白行六博，分曹賭酒酣馳晖。

歌且謠，意方遠。

東山高臥時起來，欲濟蒼生未應晚。

《廬山謠寄盧侍禦虛舟》
我本楚狂人，鳳歌笑孔丘。

手持綠玉杖，朝別黃鶴樓。

五嶽尋仙不辭遠，一生好入名山遊。

廬山秀出南鬥傍，屏風九疊雲錦張。

影落明湖青黛光，金阙前開二峰長，銀河倒挂三石梁。

香爐瀑布遙相望，回崖沓嶂淩蒼蒼。

翠影紅霞映朝日，鳥飛不到吳天長。

登高壯觀天地間，大江茫茫去不還。

黃雲萬裏動風色，白波九道流雪山。

好爲廬山謠，興因廬山發。

閑窺石鏡清我心，謝公行處蒼苔沒。

早服還丹無世情，琴心三疊道初成。

遙見仙人彩雲裏，手把芙蓉朝玉京。

先期汗漫九垓上，願接盧敖遊太清。

《長相思》 
長相思，在長安。

絡緯秋啼金井闌，凝霜淒淒簟色寒， 

孤燈不眠思欲絕，卷帷望月空長嘆， 

美人如花隔雲端； 

上有青冥之長天，下有淥水之波瀾， 

天長路遠魂飛苦，夢魂不到關山難。 

長相思，摧心肝！

《長幹行二首》
妾發初覆額，折花門前劇。

郎騎竹馬來，繞床弄青梅。

同居長幹裏，兩小無嫌猜，

十四爲君婦，羞顔未嘗開。

低頭向暗壁，千喚不一回。

十五始展眉，願同塵與灰。

常存抱柱信，豈上望夫台。

十六君遠行，瞿塘滟滪堆。

五月不可觸，猿聲天上哀。

門前遲行迹，一一生綠苔。

苔深不能掃，落葉秋風早。

八月胡蝶來，雙飛西園草。

感此傷妾心，坐愁紅顔老。

早晚下三巴，預將書報家。

相迎不道遠，直至長風沙。



憶妾深閨裏，煙塵不曾識。

嫁與長幹人，沙頭候風色。

五月南風興，思君下巴陵。

八月西風起，想君發揚子。

去來悲如何，見少離別多。

湘潭幾日到，妾夢越風波。

昨夜狂風度，吹折江頭樹。

淼淼暗無邊，行人在何處。

好乘浮雲骢，佳期蘭渚東。

鴛鴦綠蒲上，翡翠錦屏中。

自憐十五余，顔色桃花紅。

那作商人婦，愁水複愁風。

《楊叛兒》 
君歌楊叛兒，妾勸新豐酒。

何許最關人，烏啼白門柳， 

烏啼隱楊花，君醉留妾家。

博山爐中沉香火，雙煙一氣凌紫霞。

《久別離》
別來幾春未還家，玉窗五見櫻桃花； 

況有錦字書，開緘使人嗟！ 

此腸斷，彼心絕！ 

雲鬟綠鬢罷梳結，愁如回飆亂白雪。 

去年寄書報陽臺，今年寄書重相催， 

東風兮東風為我吹，行雲使西來！

待來竟不來，落花寂寂委青苔。

《擣衣篇》
閨裏佳人年十馀，嚬蛾對影恨離居。

忽逢江上春歸燕，銜得雲中尺素書。

玉手開緘長歎息，狂夫猶戍交河北。

萬裏交河水北流，願爲雙燕泛中洲。

君邊雲擁青絲騎，妾處苔生紅粉樓。

樓上春風日將歇，誰能攬鏡看愁發？

曉吹員管隨落花，夜搗戎衣向明月。

明月高高刻漏長，真珠簾箔掩蘭堂。

橫垂寶幄同心結，半拂瓊筵蘇合香。

瓊筵寶幄連枝錦，燈燭熒熒照孤寢。

有便憑將金剪刀，爲君留下相思枕。

摘盡庭蘭不見君，紅巾拭淚生氤氲，

明年若更征邊塞，願作陽台一段雲。

《清平調詞三首》 
雲想衣裳花想容，春風拂檻露華濃。 

若非群玉山頭見，會向瑤臺月下逢。



一枝紅豔露凝香，雲雨巫山枉斷腸。

借問漢宮誰得似，可憐飛燕倚新妝。



名花傾國兩相歡，長得君王帶笑看。 

解釋春風無限恨，沉香亭北倚闌干。

《菩薩蠻》 
平林漠漠煙如織，寒山一帶傷心碧。 

暝色入高樓，有人樓上愁！ 

玉階空佇立，宿鳥歸飛急； 

何處是歸程？長亭連短亭！

《憶秦娥》 
簫聲咽，秦娥夢斷秦樓月，秦樓月；

年年柳色，灞陵傷別！ 

樂遊原上清秋節，咸陽古道音塵絕，音塵絕；

西風殘照，漢家陵闕。

《三五七言/秋风词》
秋風清，秋月明，

落葉聚還散，寒鴉棲複驚。

相思相見知何日？此時此夜難爲情！

入我相思門，知我相思苦，

長相思兮長相憶，短相思兮無窮極，

早知如此絆人心，何如當初莫相識。


《獨漉篇》
獨漉水中泥，水濁不見月。

不見月尚可，水深行人沒。

越鳥從南來，胡鷹亦北渡。

我欲彎弓向天射，惜其中道失歸路。

落葉別樹，飄零隨風。

客無所托，悲與此同。

羅帏舒卷，似有人開。

明月直入，無心可猜。

雄劍挂壁，時時龍鳴。

不斷犀象，繡澀苔生。

國恥未雪，何由成名。

神鷹夢澤，不顧鸱鸢。

爲君一擊，鵬抟九天。

《橫江詞六首》
人道橫江好，侬道橫江惡。

一風三日吹倒山，白浪高于瓦官閣。



海潮南去過浔陽，牛渚由來險馬當。

橫江欲渡風波惡，一水牽愁萬裏長。



橫江西望阻西秦，漢水東連揚子津。

白浪如山那可渡，狂風愁殺峭帆人。



海神來過惡風回，浪打天門石壁開。

浙江八月何如此？濤似連山噴雪來！



橫江館前津吏迎，向余東指海雲生。

郎今欲渡緣何事？如此風波不可行！



月暈天風霧不開，海鯨東蹙百川回。

驚波一起三山動，公無渡河歸去來。

《秋浦歌十七首》
秋浦長似秋，蕭條使人愁。

客愁不可度，行上東大樓。

正西望長安，下見江水流。

寄言向江水，汝意憶侬不。

遙傳一掬淚，爲我達揚州。



秋浦猿夜愁，黃山堪白頭。

清溪非隴水，翻作斷腸流。

欲去不得去，薄遊成久遊。

何年是歸日，雨淚下孤舟。



秋浦錦駝鳥，人間天上稀。

山雞羞渌水，不敢照毛衣。



兩鬓入秋浦，一朝飒已衰。

猿聲催白發，長短盡成絲。



秋浦多白猿，超騰若飛雪。

牽引條上兒，飲弄水中月。



愁作秋浦客，強看秋浦花。

山川如剡縣，風日似長沙。



醉上山公馬，寒歌甯戚牛。

空吟白石爛，淚滿黑貂裘。



秋浦千重嶺，水車嶺最奇。

天傾欲墮石，水拂寄生枝。



江祖一片石，青天掃畫屏。

題詩留萬古，綠字錦苔生。



千千石楠樹，萬萬女貞林。

山山白鹭滿，澗澗白猿吟。

君莫向秋浦，猿聲碎客心。



邏人橫鳥道，江祖出魚梁。

水急客舟疾，山花拂面香。



水如一匹練，此地即平天。

耐可乘明月，看花上酒船。



渌水淨素月，月明白鹭飛。

郎聽采菱女，一道夜歌歸。



爐火照天地，紅星亂紫煙。

赧郎明月夜，歌曲動寒川。



白發三千丈，緣愁似個長。

不知明鏡裏，何處得秋霜。



秋浦田舍翁，采魚水中宿。

妻子張白鹇，結罝映深竹。



桃波一步地，了了語聲聞。

黯與山僧別，低頭禮白雲。

《峨眉山月歌》
峨眉山月半輪秋，影入平羌江水流。 

夜發清溪向三峽，思君不見下渝州。

《送蜀僧晏入中京》
我在巴東三峽時，西看明月憶峨眉。

月出峨眉照滄海，與人萬裏長相隨。

黃鶴樓前月華白，此中忽見峨眉客。

峨眉山月還送君，風吹西到長安陌。

長安大道橫九天，峨眉山月照秦川。

黃金獅子乘高座，白玉麈尾談重玄。

我似浮雲殢吳越，君逢聖主遊丹阙。

一振高名滿帝都，歸時還弄峨眉月。

《醉後贈從甥高鎮》
馬上相逢揖馬鞭，客中相見客中憐。

欲邀擊築悲歌飲，正值傾家無酒錢。

江東風光不借人，枉殺落花空自春。

黃金逐手快意盡，昨日破産今朝貧。

丈夫何事空嘯傲，不如燒卻頭上巾。

君爲進士不得進，我被秋霜生旅鬓。

時清不及英豪人，三尺童兒重廉蔺。

匣中盤劍裝魚昔魚，閑在腰間未用渠。

且將換酒與君醉，醉歸托宿吳專諸。

《贈王判官時余歸隱居廬山屏風疊》
昔別黃鶴樓，蹉跎淮海秋。

俱飄零落葉，各散洞庭流。

中年不相見，蹭蹬遊吳越。

何處我思君？天台綠蘿月。

會稽風月好，卻繞剡溪回。

雲山海上出，人物鏡中來。

一度浙江北，十年醉楚台。

荊門倒屈宋，梁苑傾鄒枚。

苦笑我誇誕，知音安在哉？

大盜割鴻溝，如風掃秋葉。

吾非濟代人，且隱屏風疊。

中夜天中望，憶君思見君。

明朝拂衣去，永與海鷗群。

《經亂後將避地剡中留贈崔宣城》
雙鵝飛洛陽，五馬渡江徼。

何意上東門，胡雛更長嘯。

中原走豺虎，烈火焚宗廟。

太白晝經天，頹陽掩馀照。

王城皆蕩覆，世路成奔峭。

四海望長安，颦眉寡西笑。

蒼生疑落葉，白骨空相吊。

連兵似雪山，破敵誰能料？

我垂北溟翼，且學南山豹。

崔子賢主人，歡娛每相召。

胡床紫玉笛，卻坐青雲叫。

楊花滿州城，置酒同臨眺。

忽思剡溪去，水石遠清妙。

雪盡天地明，風開湖山貌。

悶爲洛生詠，醉發吳越調。

赤霞動金光，日足森海峤。

獨散萬古意，閑垂一溪釣。

猿近天上啼，人移月邊棹。

無以墨绶苦，來求丹砂要。

華發長折腰，將贻陶公诮。


《贈漢陽輔錄事二首》
聞君罷官意，我抱漢川湄。

借問久疏索，何如聽訟時。 

天清江月白，心靜海鷗知。

應念投沙客，空馀吊屈悲。



鹦鹉洲橫漢陽渡，水引寒煙沒江樹。

南浦登樓不見君，君今罷官在何處。

漢口雙魚白錦鱗，令傳尺素報情人。 

其中字數無多少，只是相思秋複春。


《淮南臥病書懷寄蜀中趙徵君蕤》
吳會一浮雲，飄如遠行客。

功業莫從就，歲光屢奔迫。

良圖俄棄捐，衰疾乃綿劇。

古琴藏虛匣，長劍挂空壁。

楚冠懷鍾儀，越吟比莊舄。

國門遙天外，鄉路遠山隔。

朝憶相如台，夜夢子雲宅。

旅情初結緝，秋氣方寂曆。

風入松下清，露出草間白。

故人不可見，幽夢誰與適。

寄書西飛鴻，贈爾慰離析。


《早春寄王漢陽》
聞道春還未相識，走傍寒梅訪消息。

昨夜東風入武陽，陌頭楊柳黃金色。

碧水浩浩雲茫茫，美人不來空斷腸。

預拂青山一片石，與君連日醉壺觞。

《寄崔侍禦》
宛溪霜夜聽猿愁，去國長如不系舟。

獨憐一雁飛南海，卻羨雙溪解北流。

高人屢解陳蕃榻，過客難登謝脁樓。

此處別離同落葉，朝朝分散敬亭秋。

《渡荊門送別》
渡遠荊門外，來從楚國遊。

山隨平野盡，江入大荒流。

月下飛天鏡，雲生結海樓。

仍憐故鄉水，萬裏送行舟。


《送陸判官往琵琶峽》
水國秋風夜，殊非遠別時。

長安如夢裏，何日是歸期。


《江夏送友人》
雪點翠雲裘，送君黃鶴樓。

黃鶴振玉羽，西飛帝王州。 

鳳無琅玕實，何以贈遠遊。

裴回相顧影，淚下漢江流。


《答湖州迦葉司馬問白是何人》
青蓮居士谪仙人，酒肆藏名三十春。 

湖州司馬何須問，金粟如來是後身。


《酬崔侍禦》
嚴陵不從萬乘遊，歸臥空山釣碧流。 

自是客星辭帝座，元非太白醉揚州。


《登金陵鳳凰台》
鳳凰台上鳳凰遊，鳳去台空江自流。

吳宮花草埋幽徑，晉代衣冠成古丘。

三山半落青天外，二水中分白鹭洲。

總爲浮雲能蔽日，長安不見使人愁。

《望廬山瀑布水二首》
西登香爐峰，南見瀑布水。

挂流三百丈，噴壑數十裏。 

欻如飛電來，隱若白虹起。

初驚河漢落，半灑雲天裏。 

仰觀勢轉雄，壯哉造化功。

海風吹不斷，江月照還空。 

空中亂潈射，左右洗青壁。

飛珠散輕霞，流沫沸穹石。 

而我樂名山，對之心益閑。

無論漱瓊液，還得洗塵顔。 

且諧宿所好，永願辭人間。 



日照香爐生紫煙，遙看瀑布挂前川。 

飛流直下三千尺，疑是銀河落九天。


《鹦鹉洲》
鹦鹉來過吳江水，江上洲傳鹦鹉名。

鹦鹉西飛隴山去，芳洲之樹何青青。

煙開蘭葉香風暖，岸夾桃花錦浪生。

遷客此時徒極目，長洲孤月向誰明。


《客中作》
蘭陵美酒郁金香，玉碗盛來琥珀光。 

但使主人能醉客，不知何處是他鄉。

《山人勸酒》
蒼蒼雲松，落落绮皓。

春風爾來爲阿誰，蝴蝶忽然滿芳草。

秀眉霜雪顔桃花，骨青髓綠長美好。

稱是秦時避世人，勸酒相歡不知老。

各守麋鹿志，恥隨龍虎爭。

欻起佐太子，漢王乃複驚。

顧謂戚夫人，彼翁羽翼成。

歸來商山下，泛若雲無情。

舉觞酹巢由，洗耳何獨清。

浩歌望嵩嶽，意氣還相傾。

《白帝下江陵》
朝辭白帝彩雲間，千裏江陵一日還。

兩岸猿聲啼不住，輕舟已過萬重山。

《夜泊牛渚懷古》 
牛渚西江夜，青天無片雲。

登舟望秋月，空憶謝將軍。

余亦能高詠，斯人不可聞。

明朝挂帆席，楓葉落紛紛。

《金陵江上遇蓬池隱者》 
心愛名山遊，身隨名山遠。羅浮麻姑台，此去或未返。 

遇君蓬池隱，就我石上飯。空言不成歡，強笑惜日晚。 

綠水向雁門，黃雲蔽龍山。歎息兩客鳥，裴回吳越間。 

共語一執手，留連夜將久。解我紫绮裘，且換金陵酒。 

酒來笑複歌，興酣樂事多。水影弄月色，清光奈愁何。 

明晨挂帆席，離恨滿滄波。

《清溪半夜聞笛》 
羌笛梅花引，吳溪隴水情。

寒山秋浦月，腸斷玉關聲。

《憶東山二首》
不向東山久，薔薇幾度花。

白雲還自散，明月落誰家。



我今攜謝妓，長嘯絕人群。

欲報東山客，開關掃白雲。

《對酒憶賀監二首》
四明有狂客，風流賀季真。

長安一相見，呼我谪仙人。

昔好杯中物，翻爲松下塵。

金龜換酒處，卻憶淚沾巾。



狂客歸四明，山陰道士迎。

敕賜鏡湖水，爲君台沼榮。

人亡余故宅，空有荷花生。

念此杳如夢，淒然傷我情。

《重憶賀監》 
欲向江東去，定將誰舉杯。

稽山無賀老，卻棹酒船回。

《擬古十二首》
青天何曆曆，明星如白石。黃姑與織女，相去不盈尺。 

銀河無鵲橋，非時將安適。閨人理纨素，遊子悲行役。 

瓶冰知冬寒，霜露欺遠客。客似秋葉飛，飄飖不言歸。 

別後羅帶長，愁寬去時衣。乘月托宵夢，因之寄金徽。

 

高樓入青天，下有白玉堂。明月看欲墮，當窗懸清光。 

遙夜一美人，羅衣沾秋霜。含情弄柔瑟，彈作陌上桑。 

弦聲何激烈，風卷繞飛梁。行人皆踯躅，棲鳥起回翔。 

但寫妾意苦，莫辭此曲傷。願逢同心者，飛作紫鴛鴦。

 

長繩難系日，自古共悲辛。黃金高北鬥，不惜買陽春。 

石火無留光，還如世中人。即事已如夢，後來我誰身。 

提壺莫辭貧，取酒會四鄰。仙人殊恍惚，未若醉中真。

 

清都綠玉樹，灼爍瑤台春。攀花弄秀色，遠贈天仙人。 

香風送紫蕊，直到扶桑津。取掇世上豔，所貴心之珍。 

相思傳一笑，聊欲示情親。 



今日風日好，明日恐不如。春風笑于人，何乃愁自居。 

吹箫舞彩鳳，酌醴鲙神魚。千金買一醉，取樂不求馀。 

達士遺天地，東門有二疏。愚夫同瓦石，有才知卷舒。 

無事坐悲苦，塊然涸轍魚。 



運速天地閉，胡風結飛霜。百草死冬月，六龍頹西荒。 

太白出東方，彗星揚精光。鴛鴦非越鳥，何爲眷南翔。 

惟昔鷹將犬，今爲侯與王。得水成蛟龍，爭池奪鳳凰。 

北鬥不酌酒，南箕空簸揚。 



世路今太行，回車竟何托。萬族皆凋枯，遂無少可樂。 

曠野多白骨，幽魂共銷铄。榮貴當及時，春華宜照灼。 

人非昆山玉，安得長璀錯。身沒期不朽，榮名在麟閣。

 

月色不可掃，客愁不可道。玉露生秋衣，流螢飛百草。 

日月終銷毀，天地同枯槁。蟪蛄啼青松，安見此樹老。 

金丹甯誤俗，昧者難精討。爾非千歲翁，多恨去世早。 

飲酒入玉壺，藏身以爲寶。 



生者爲過客，死者爲歸人。天地一逆旅，同悲萬古塵。 

月兔空搗藥，扶桑已成薪。白骨寂無言，青松豈知春。 

前後更歎息，浮榮安足珍。 



仙人騎彩鳳，昨下阆風岑。海水三清淺，桃源一見尋。 

遺我綠玉杯，兼之紫瓊琴。杯以傾美酒，琴以閑素心。 

二物非世有，何論珠與金。琴彈松裏風，杯勸天上月。 

風月長相知，世人何倏忽。

 

涉江弄秋水，愛此荷花鮮。攀荷弄其珠，蕩漾不成圓。 

佳人彩雲裏，欲贈隔遠天。相思無由見，怅望涼風前。 



去去複去去，辭君還憶君。漢水既殊流，楚山亦此分。 

人生難稱意，豈得長爲群。越燕喜海日，燕鴻思朔雲。 

別久容華晚，琅玕不能飯。日落知天昏，夢長覺道遠。 

望夫登高山，化石竟不返。

《勞勞亭》
天下傷心處，勞勞送客亭。

春風知別苦，不遣柳條青。

《勞勞亭歌》
金陵勞勞送客堂，蔓草離離生道旁。

古情不盡東流水，此地悲風愁白楊。

我乘素舸同康樂，朗詠清川飛夜霜。

昔聞牛渚吟五章，今來何謝袁家郎。

苦竹寒聲動秋月，獨宿空簾歸夢長。

《春夜洛城聞笛》 
誰家玉笛暗飛聲，散入春風滿洛城。 

此夜曲中聞折柳，何人不起故園情。

《宣城見杜鵑花》 
蜀國曾聞子規鳥，宣城又見杜鵑花。

一叫一回腸一斷，三春三月憶三巴。

《別匡山》
曉峰如畫參差碧，藤影風搖拂檻垂。

野徑來多將犬伴，人間歸晚帶樵隨。

看雲客倚啼猿樹，洗缽僧臨失鶴池。

莫怪無心戀清境，已將書劍許明時。

《靜夜思》
床前明月光，疑是地上霜。

舉頭望明月，低頭思故鄉。

《關山月》
明月出天山，蒼茫雲海間。

長風幾萬裏，吹度玉門關。

漢下白登道，胡窺青海灣。

由來征戰地，不見有人還。

戍客望邊邑，思歸多苦顔。

高樓當此夜，歎息未應閑。

《春思》
燕草如碧絲，秦桑低綠枝。

當君懷歸日，是妾斷腸時。 

春風不相識，何事入羅帏。

《秋歌》
長安一片月，萬戶搗衣聲。

秋風吹不盡，總是玉關情。

何日平胡虜，良人罷遠征。

《金陵酒肆留別》
風吹柳花滿店香，吳姬壓酒勸客嘗。

金陵子弟來相送，欲行不行各盡觞。

請君試問東流水，別意與之誰短長。

《黃鶴樓送孟浩然之廣陵》
故人西辭黃鶴樓。

煙花三月下揚州。

孤帆遠影碧空盡。

唯見長江天際流。

《送友人》
青山橫北郭，白水繞東城。

此地一爲別，孤蓬萬裏征。

浮雲遊子意，落日故人情。

揮手自茲去，蕭蕭班馬鳴。

《答王十二寒夜獨酌有懷》
昨夜吳中雪，子猷佳興發。

萬裏浮雲卷碧山，青天中道流孤月。

孤月滄浪河漢清，北鬥錯落長庚明。

懷余對酒夜霜白，玉床金井冰峥嵘。

人生飄忽百年內，且須酣暢萬古情。

君不能狸膏金距學鬥雞，坐令鼻息吹虹霓。

君不能學哥舒，橫行青海夜帶刀，西屠石堡取紫袍。

吟詩作賦北窗裏，萬言不直一杯水。

世人聞此皆掉頭，有如東風射馬耳。

魚目亦笑我，謂與明月同。

骅骝拳跼不能食，蹇驢得志鳴春風。

《折楊》《黃華》合流俗，晉君聽琴枉《清角》。

《巴人》誰肯和《陽春》，楚地猶來賤奇璞。

黃金散盡交不成，白首爲儒身被輕。 

一談一笑失顔色，蒼蠅貝錦喧謗聲。

曾參豈是殺人者？讒言三及慈母驚。

與君論心握君手，榮辱于余亦何有？

孔聖猶聞傷鳳麟，董龍更是何雞狗！

一生傲岸苦不諧，恩疏媒勞志多乖。

嚴陵高揖漢天子，何必長劍拄頤事玉階。

達亦不足貴，窮亦不足悲。

韓信羞將绛灌比，祢衡恥逐屠沽兒。

君不見李北海，英風豪氣今何在！

君不見裴尚書，土墳三尺蒿棘居！

少年早欲五湖去，見此彌將鍾鼎疏。

《下終南山過斛斯山人宿置酒》
暮從碧山下，山月隨人歸。

卻顧所來徑，蒼蒼橫翠微。

相攜及田家，童稚開荊扉。

綠竹入幽徑，青蘿拂行衣。

歡言得所憩，美酒聊共揮。

長歌吟松風，曲盡河星稀。

我醉君複樂，陶然共忘機。

《把酒問月 故人賈淳令予問之》
青天有月來幾時？我今停杯一問之。

人攀明月不可得，月行卻與人相隨。

皎如飛鏡臨丹阙，綠煙滅盡清輝發。

但見宵從海上來，甯知曉向雲間沒。

白兔搗藥秋複春，嫦娥孤棲與誰鄰？

今人不見古時月，今月曾經照古人。

古人今人若流水，共看明月皆如此。

唯願當歌對酒時，月光長照金樽裏。

《秋登宣城謝眺北樓》
江城如畫裏，山曉望晴空。

兩水夾明鏡，雙橋落彩虹。

人煙寒橘柚，秋色老梧桐。

誰念北樓上，臨風懷謝公。

《望天門山》
天門中斷楚江開，碧水東流至此回。

兩岸青山相對出，孤帆一片日邊來。

《客中行》
蘭陵美酒郁金香。

玉碗盛來琥珀光。

但使主人能醉客。

不知何處是他鄉。

《早發白帝城》
朝辭白帝彩雲間。

千裏江陵一日還。

兩岸猿聲啼不盡。

輕舟已過萬重山。

《秋下荊門》
霜落荊門江樹空。

布帆無恙挂秋風。

此行不爲鲈魚脍。

自愛名山入剡中。

《宿五松山下荀媪家》
我宿五松下，寂寥無所歡。

田家秋作苦，鄰女夜舂寒。

跪進雕胡飯，月光明素盤。

令人慚漂母，三謝不能餐。

《與史郎中欽聽黃鶴樓上吹笛》
一爲遷客去長沙。

西望長安不見家。

黃鶴樓中吹玉笛。

江城五月落梅花。

《訪戴天山道士不遇》
犬吠水聲中。

桃花帶雨濃。

樹深時見鹿。

溪午不聞鍾。

野竹分青霭。

飛泉挂碧峰。

無人知所去。

愁倚兩三松。

《聽蜀僧浚彈琴》
蜀僧抱綠绮。

西下峨嵋峰。

爲我一揮手。

如聽萬壑松。

客心洗流水。

遺響入霜鍾。

不覺碧山暮。

秋雲暗幾重。

《軍行》
骝馬新跨白玉鞍。

戰罷沙場月色寒。

城頭鐵鼓聲猶震。

匣裏金刀血未幹。

《從軍行》
百戰沙場碎鐵衣。

城南已合數重圍。

突營射殺呼延將。

獨領殘兵千騎歸。


《北風行》
燭龍棲寒門，光曜猶旦開。

日月照之何不及此？惟有北風號怒天上來。

燕山雪花大如席，片片吹落軒轅台。

幽州思婦十二月，停歌罷笑雙蛾摧。

倚門望行人，念君長城苦寒良可哀。

別時提劍救邊去，遺此虎文金鞞靫。

中有一雙白羽箭，蜘蛛結網生塵埃。

箭空在，人今戰死不複回。

不忍見此物，焚之已成灰。

黃河捧土尚可塞，北風雨雪恨難裁。

《長門怨二首》
其一

天回北鬥挂西樓。

金屋無人螢火流。

月光欲到長門殿。

別作深宮一段愁。

其二

桂殿長愁不記春。

黃金四屋起秋塵。

夜懸明鏡青天上。

獨照長門宮裏人。